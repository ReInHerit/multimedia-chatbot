La scultura rappresenta un fanciullo, con una cesura stilistica rispetto alla produzione dei kouroi, sculture caratteristiche dell’Età Arcaica, che rappresentavano giovani uomini (da qui il nome in greco), come espressione ideale delle qualità morali e fisiche dell’aristocrazia, in un mondo fortemente imperniato sul valore militare.
Nudi, con la muscolatura enfatizzata, erano caratterizzati da staticità, frontalità, limitata plasticità nella resa anatomica e dal cosiddetto “sorriso arcaico” che ne animava i volti.  Nell’Efebo di Crizio il peso grava solo sulla gamba sinistra portante e arretrata, mentre quella destra è leggermente flessa e avanzata, con un elegante accenno di moto che si riflette nel lieve sollevamento dell’anca sinistra.
La massa muscolare è trattata in maniera armoniosa, come mostrano le spalle larghe e arrotondate, la morbidezza dei pettorali e il modellato dell’arcata epigastrica e del solco inguinale. La testa è rivolta verso destra e lievemente inclinata e i capelli, a piccole onde, aderiscono alla calotta raccolti in una treccia che si avvolge intorno al capo.
Il volto ha perso il “sorriso arcaico”. La resa calligrafica delle ciocche con fini incisioni e la lavorazione a parte degli occhi, realizzati in pasta vitrea o pietre dure, hanno fatto pensare al lavoro di un artista formato che avesse familiarità con la lavorazione del bronzo; per questo motivo, è entrata in uso l’attribuzione convenzionale a Crizio, considerato autore del gruppo dei Tirannicidi.
Questi aspetti permettono di collocare l’Efebo di Crizio all’inizio della produzione statuaria del cosiddetto “Stile Severo”, che caratterizza l’arte greca dei decenni successivi alle Guerre Persiane, dal 480 al 450 a.C. circa.
Il calco entra nella collezione nel 1957-58. Acquisizione di Silvio Ferri, dono dell’Istituto di Archeologia dell’Università di Roma.  L’originale si data tra 480 e 450 a.C.
Autore del calco sconosciuto. L’opera originale è attribuita al greco Crizio
Questo calco in gesso riproduce una statua di fanciullo in marmo scoperta ad Atene nella seconda metà dell’Ottocento, oggi esposta al Museo dell’Acropoli. La scultura proviene dall’Acropoli, dove è stata rinvenuta in due parti separate all’interno di altrettante “colmate”, cioè depositi di oggetti cultuali e votivi seppelliti a seguito di eventi traumatici (come il sacco persiano): il torso fu trovato nel 1865 nella colmata a sud-est del Partenone, mentre la testa fu scoperta nel 1888 nella colmata tra il vecchio museo e il muro sud dell’Acropoli.
L’ACROPOLI DI ATENE
Abitata sin dalla preistoria, la collina rocciosa che domina la città di Atene si era man mano fortificata fino ad assumere l’aspetto di una cittadella cinta da mura ciclopiche, in età micenea.
Nei secoli successivi, divenne il cuore religioso della città che si era sviluppata ai suoi piedi e si guadagnò l’appellativo di Acropoli, ovvero città alta.
La sommità della rocca fu presto occupata da templi monumentali e votata al culto della dea Atena, venerata come vergine guerriera e protettrice della città.
Nel 480 a.C. la furia persiana non risparmiò i monumenti che abbellivano l’Acropoli, alcuni dei quali erano all’epoca in fase di costruzione. Rientrati in possesso della città, agli ateniesi non rimase che raccogliere le macerie e riparare al sacrilegio, seppellendo gli antichi arredi liturgici e le offerte profanate in una grande fossa scavata nel suolo sacro dell’Acropoli, sigillando con la terra il segno tangibile della traumatica violazione della loro identità.
Parte della decorazione scultorea dei templi fu inoltre simbolicamente inglobata nella nuova fortificazione della collina.
Al termine della guerra, gli Ateniesi intrapresero un lungo e ambizioso programma di ripristino dell’Acropoli, che nel V secolo a.C. fu dotata di un’imponente veste monumentale, specchio del potere economico della città e della sua egemonia nella regione. Tra i più convinti promotori della ricostruzione dell’Acropoli fu Pericle, protagonista della vita politica ateniese intorno alla metà del secolo, che affidò la direzione dei lavori, come episkopos (soprintendente), allo scultore Fidia.
Per decenni, i cantieri dell’Acropoli procedettero a ritmo serrato. Plutarco, autore di Età imperiale romana, vissuto tra il I e il II secolo d.C., ricorda che «gli edifici salivano superbi di mole, impareggiabili in grazia di linee, poiché gli artigiani andavano a gara per superarsi l’un l’altro nella perfezione del lavoro. Ma specialmente era sbalorditiva la celerità con cui progredivano» (trad. da A. Giuliano, Enciclopedia Treccani, Il mondo dell’archeologia 2004).
All’Acropoli si accedeva dal versante occidentale, meno ripido, attraverso i Propilei (dal greco pro, “davanti”, e pyle, “porta”, posto davanti alla porta). Questo complesso, edificato tra il 438 e il 432 a.C. dall’architetto Mnesicle, è composto da diversi ambienti posti su livelli differenti e dotato di un duplice ingresso: a ovest verso la città e a est verso la spianata monumentale.
Il corpo centrale, delimitato a nord e a sud da due file di colonne, si apriva nella parte settentrionale verso la Pinacoteca dove erano custoditi i dipinti (pinakes) offerti in dono ad Atena.
Sull’opposto lato sud, lo spazio venne occupato tra il 430 e il 421 a.C., dal tempietto di Atena Nike (Vittoria).
Il tempio più maestoso, il Partenone, dedicato ad Atena Parthenos (Vergine), fu il primo ad essere edificato, tra il 447 e il 438 a.C., dagli architetti Ictino, Callicrate e Mnesicle; l’ornato scultoreo, affidato allo stesso Fidia, fu terminato solo nel 432 a.C.
L’Eretteo, posto nel settore settentrionale della spianata, ebbe una costruzione lunga e travagliata, che s’intreccia con le alterne vicende della Guerra del Peloponneso, un sanguinario conflitto che contrapponeva tra loro le città greche, alleate nelle coalizioni guidate da Atene e Sparta. Intrapreso nel 421 a.C., il cantiere terminò solo nel 404 a.C., dopo lunghe interruzioni. L’inconsueta pianta del tempio, fortemente condizionata dal dislivello su cui sorge, è frutto della volontà di accorpare in un unico edificio ambienti dedicati al culto di divinità diverse: Eretteo e Poseidone, Zeus, Atena.
Sul lato meridionale dell’edificio si trova la celebre loggia delle Cariatidi, che prende il nome dalle sei statue di fanciulle (korai), dette appunto Cariatidi, che sostengono l’architrave.
Nella Vita di Pericle di Plutarco, i monumenti dell’Acropoli sono evocati come segno di un passato, al contempo, irripetibile ed eterno: ciascuna delle opere erette in quegli anni «per bellezza fu subito, già allora, antica, ma oggi esse ci appaiono fresche, come fossero state appena ultimate. Ne sgorga come una perenne giovinezza che le conserva immuni dall’assalto del tempo, quasi fossero intrise di uno spirito vitale e di un’anima incapace di invecchiare» (trad. di S. Settis).

Date: 20th century
Measurement: Height 1,22 m.
Maker: Unknown
Materials and techniques: Calco in gesso
Type of object: Sculpture: Calco, scultura
Location: GiArA - Gipsoteca di Arte Antica e Antiquarium dell’Università di Pisa.
Subject: Giovane uomo
Link: https://www.pisauniversitypress.it/scheda-ebook/chiara-tarantino/i-monumenti-ateniesi-9788833397320-576104.html www.gipsoteca.sma.unipi.it https://www.theacropolismuseum.gr/en/youth-statue-kritios-boy