Gli scultori di Rodi Agesandro, Polidoro e Atenodoro rappresentarono Laocoonte e i figli avviluppati dai serpenti. La scultura di marmo, che si trovava nella residenza dell’imperatore Tito, fu descritta da Plinio il Vecchio (XXXVI, 37-38), che la definì un’opera superiore a ogni altra.
Nel 1506, una scultura con questo soggetto venne alla luce in un terreno agricolo sull’Esquilino. Papa Giulio II la acquistò e la espose nel suo Cortile delle Statue, parte degli odierni Musei Vaticani. 
La scultura non era integra e secondo il gusto dell’epoca le parti mancanti furono ricostruite, in particolare il braccio destro di entrambi i figli e di Laocoonte. Quest’ultimo fu immaginato disteso, che allontana le spire di un serpente. Nel 1905, in una bottega romana, il mercante d’arte Ludwig Pollak acquistò un frammento scultoreo che raffigura un braccio piegato avvolto da un serpente. Il braccio fu riconosciuto come appartenente alla statua di Laocoonte e, tra il 1957 e il 1960, il gruppo fu sottoposto a un complesso restauro, durante il quale vennero rimosse le integrazioni moderne e fu inserito il ‘braccio Pollak’.
La scultura solleva ancora oggi molti quesiti. A prevalere è l’idea che si tratti dell’opera ricordata da Plinio e che sia stata realizzata intorno al 30-40 a.C. Altre ipotesi la collocano tra il I secolo a.C. e l’età imperiale. Inoltre, si discute se sia la replica di un originale greco in bronzo o una creazione originale romana.
L’opera in gesso dell’Università di Pisa riproduce la scultura dei Vaticani, dotando la figura di Laocoonte del braccio piegato (‘braccio Pollak’) e i figli di entrambe le braccia.
La composizione si deve a Silvio Ferri, che tra il 1931 e il 1961 diresse l’Istituto di Archeologia e la sua Gipsoteca. La corrispondenza tra Ferri, il rettore, i direttori dei musei e i formatori testimonia la determinazione del professore nell’ottenere fondi per incrementare la collezione, contrattare prezzi e anticipare spese essenziali.
Ferri si dedicò allo studio del Laocoonte e dal 1950 partecipò al dibattito animato dal restauro del calco del Museo dei Gessi dell’Università di Roma. In questa occasione, il direttore dei lavori Ernesto Vergara Caffarelli decise di montare il ‘braccio Pollak’, anticipando di un decennio i Musei Vaticani. Già nel 1906 Georg Treu aveva provato una simile soluzione nel museo che dirigeva, l’Albertinum di Dresda, ma l’iniziativa non aveva colpito la comunità scientifica, che nutriva forti dubbi sull’autenticità del braccio.
Tra il 1957 e il 1958, Ferri ottenne due calchi del gruppo di Laocoonte: uno dalla Direzione dei Monumenti e Musei Pontifici, l’altro dalla Galleria Borghese. In aggiunta, acquistò le repliche del ‘braccio Pollak’. Questo materiale gli consentì di mettere a confronto due ipotesi ricostruttive assai diverse tra loro, avvalendosi di Luigi Mercatali, esperto formatore romano e storico collaboratore dei Musei Vaticani.
Le opere sono oggi esposte presso la Gipsoteca di Arte Antica e Antiquarium dell’Università di Pisa (quella in mostra) e Palazzo Vitelli, sede amministrativa dell’Ateneo.
«Temo i Greci, anche quando portano doni!» con queste parole, nell’Eneide di Virgilio (II, 40-231), il sacerdote Laocoonte ammonisce i Troiani che si accingono a introdurre il cavallo di legno in città. Il tentativo di resistenza è reso vano da Atena, protettrice dei Greci: la dea invia due serpenti marini che raggiungono Laocoonte e i suoi figli durante un sacrificio presso l’altare di Apollo, stringendoli in una morsa mortale.  Questo tragico finale, di cui il poema virgiliano è la versione più nota, ispirò gli scultori di Rodi Agesandro, Polidoro e Atenodoro, che rappresentarono Laocoonte e i figli avviluppati dai serpenti. 


Date: 1957
Measurement: cm 208 x 163 x 112
Maker: Silvio Ferri, Luigi Mercatali
Materials and techniques: Composizione in gesso tramite calchi tratti dall’originale attraverso il metodo di formatura a rapporti scorporati.
Location: GiArA - Gipsoteca di Arte Antica e Antiquarium dell’Università di Pisa
Subject: Miti greci, Laocoonte, Eneide, serpenti
Type of object: Calco, scultura
Link: http://www.gipsoteca.sma.unipi.it