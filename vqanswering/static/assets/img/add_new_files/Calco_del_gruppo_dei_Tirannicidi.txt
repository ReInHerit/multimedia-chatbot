L’opera rappresenta i greci Armodio e Aristogitone, conosciuti come i “tirannicidi”. Il monumento mette in scena un momento cruciale della storia civica di Atene. Durante la festa ateniese delle Panatenee del 514 a.C., Armodio e Aristogitone attentano alla vita di Ippia, tiranno di Atene. A causa di un imprevisto, però, riescono a uccidere solamente suo fratello Ipparco e, nella mischia con la guardia armata che lo protegge, muore anche Armodio. Aristogitone riesce a inizialmente a fuggire, ma catturato poco dopo, viene ucciso per mano dello stesso Ippia, dopo aver subito estenuanti torture.    LA FESTA DELLE PANATENEE Ogni anno, la città di Atene dedicava ad Atena Polias, protettrice della città, la festa delle Panatenee, che si svolgeva nella sua forma più solenne ogni quattro anni (Grandi Panatenee).  Nel mese di Hekatombaion (approssimativamente luglio), atleti, musicisti, danzatori e poeti si cimentavano in esibizioni e competizioni pubbliche, che si protraevano per diversi giorni.  Nel ventottesimo giorno del mese, ricorrenza della nascita della dea, le celebrazioni culminavano in un chiassoso corteo, che si snodava lungo la via delle Panatenee dal quartiere del Ceramico all’Acropoli. La processione recava il peplo tessuto per Atena e terminava con la presentazione dell’offerta al più antico simulacro della dea, una scultura lignea di fattura così remota che le fonti letterarie gli attribuivano origini divine.  La predisposizione del telaio era affidata alle arrephoroi, quattro bambine tra i sette e gli undici anni scelte fra le famiglie aristocratiche, e si svolgeva in forma rituale nove mesi prima delle Panatenee, in occasione delle feste Chalkeia, dedicate ad Atena Ergane, protettrice delle tecniche artigianali. Da qui aveva inizio la tessitura, di cui si occupavano decine di ergastinai (lavoratrici), che ricamavano finemente il peplo con la rappresentazione della Gigantomachia, mitica vittoria degli dèi dell’Olimpo contro i Giganti. Si pensa che in occasione delle Grandi Panatenee un peplo di maggiori dimensioni fosse portato in processione come vela di una nave, che si spostava su ruote. I festeggiamenti si concludevano con un grande sacrificio presso l’altare di Atena, dove si accendeva il fuoco con la fiamma della corsa delle torce e si arrostiva la carne, successivamente distribuita a tutti. La tradizione delle Panatenee, nata forse addirittura nel VII secolo a.C., era talmente sentita da superare l’avvento del cristianesimo, arrivando al 410 d.C.
Tirannicidi con “testa del tipo Meleagro”: 27 Maggio 1887. I calchi, che appartengono al nucleo inziale della Gipsoteca, furono acquistati da Gherardo Ghirardini, insieme ad altre opere tratte da sculture del Museo Archeologico Nazionale di Napoli.  Al momento dell’acquisizione del calco, la statua di Aristogitone del Museo partenopeo, rinvenuta incompleta, risultava integrata con una testa non pertinente, cosiddetta “del tipo Meleagro”. La testa, proveniente anch’essa dalla collezione Farnese, è una replica di un tipo statuario greco del IV secolo a.C. che rappresenta l’eroe Meleagro, figlio del re di Calidonia, che liberò la sua terra dal terribile cinghiale inviato per vendetta dalla dea Artemide.  Testa di Aristogitone (Musei Vaticani): seconda metà del Novecento. Successivamente, si riconobbe la concordanza tra una testa conservata presso i Musei Vaticani e un torso maschile rinvenuto presso gli scavi dell’area di S. Omobono a Roma nel 1937, identificandovi Aristogitone. La sostituzione del calco della testa nella statua della Gipsoteca di Pisa è attribuita Silvio Ferri.
Gli autori dei calchi e delle sculture di epoca romana riprodotte sono sconosciuti. Autori del monumento greco originale Crizio e Nesiote.
Composizione in gesso tramite calchi tratti dall’originale attraverso il metodo di formatura a rapporti scorporati.
Immediatamente dopo la cacciata del tiranno Ippia (510 a.C.), Atene commemorò i Tirannicidi commissionando all’artista Antenore la realizzazione di due statue in bronzo. Quest’immagine di esemplare valore venne collocata nell’Agora: Armodio e Aristogitone furono i primi mortali a cui fu concesso un tale onore, riservato fino ad allora solo agli dèi. Il monumento, riconosciuto come simbolo di libertà, rimase nell’Agora fino al 480 a.C., quando fu sottratto dai Persiani durante l’occupazione della città, con un gesto fortemente simbolico.
Secondo le fonti antiche, al termine delle Guerre Persiane, gli Ateniesi affidarono agli artisti Crizio e Nesiote l’esecuzione di un nuovo gruppo bronzeo (477-476 a.C.) destinato a sostituire il primo.
Sembra che alla caduta dell’impero persiano, sconfitto da Alessandro Magno, il gruppo di Antenore sia stato restituito agli Ateniesi e nuovamente collocato nell’Agora.
La storia dei due monumenti ci è stata tramandata dallo scrittore greco Pausania, che nel II secolo d.C. viaggiò attraverso la Grecia, descrivendo il proprio itinerario e le città che aveva ammirato. Durante la sua visita all’Agora, annota che, non lontano dal tempio di Ares, «si ergono Armodio e Aristogitone, gli uccisori di Ipparco […]. Le opere attualmente esistenti sono opera di Kritios, quelle antiche le aveva scolpite Antenore: ma Serse le portò via con il resto, come bottino, quando si impadronì di Atene, che gli abitanti avevano abbandonato; più tardi Antioco le restituì agli Ateniesi».
Ancora oggi si dibatte sulla somiglianza tra i due originali in bronzo, entrambi perduti, e sull’identità del modello da cui sono tratte le numerose repliche romane in marmo, che ci mostrano i protagonisti colti nell’atto che li ha consegnati alla storia, i corpi nello slancio dell’attacco e i volti imperturbabili. La forza e l’impeto con cui Aristogitone, barbato, e Armodio, più giovane, stanno per scagliarsi contro il nemico sono resi evidenti dalle braccia protese e dall’ampia falcata. In base a considerazioni stilistiche, si ritiene verosimile che le copie romane derivino dall’opera di Crizio e Nesiote.
Si attribuiscono alla base originale di questo monumento due frammenti di marmo (oggi esposti al Museo Nazionale di Atene) appartenenti a un’iscrizione dedicatoria, rinvenuti nel 1936 nei pressi del luogo in cui Pausania segnala la collocazione delle statue. Grazie alla concordanza tra l’incisione superstite e alcune fonti letterarie antiche è stato possibile ricostruire buona parte del testo celebrativo in «una grande luce brillò per gli Ateniesi quando Aristogitone uccise Ipparco, insieme ad Armodio […] essi resero libera la terra dei propri padri».
Il calco della Gipsoteca è tratto dalla copia romana in marmo, ampiamente integrata in epoca moderna, del Museo Archeologico di Napoli, unica versione del gruppo come tale. Il luogo di ritrovamento delle sculture, che fecero parte della collezione di Margherita d’Austria prima e della collezione Farnese poi, risulta ignoto.

Date: 1887
Measurement: H. 1.85m (Armodio) - 1.83m (Aristogitone)
Maker: Unknown
Materials and techniques: Calco in gesso
Type of object: Calco, scultura
Location: GiArA - Gipsoteca di Arte Antica e Antiquarium dell’Università di Pisa.
Subject: Armodio e Aristogitone
Link: https://www.pisauniversitypress.it/scheda-ebook/chiara-tarantino/i-monumenti-ateniesi-9788833397320-576104.html www.gipsoteca.sma.unipi.it https://mann-napoli.it/collezione-farnese